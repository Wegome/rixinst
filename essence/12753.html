<!DOCTYPE html>
<html>
<head>
  <meta charset="utf-8">
  
  <title>船山文集《周易内传》屯 | 日新知</title>
  <meta name="viewport" content="width=device-width, initial-scale=1, maximum-scale=1">
  
    <meta name="keywords" content="日新知,日新,知诺,知行诺一" />
  
  
  
  
  <meta name="description" content="屯。元亨利贞，勿用有攸往，利建侯。 “屯”者，草茅穿土初出之名，阳气动物，发生而木遂之象也。此卦初九一阳，生于三阴之下，为震动之主。三阴亦坤体也，九五出于其上，有出地之势，上六一阴复冒其上，而不得遂，故为屯。冬春之交，气动地中，而生达地上，于时复有风雨凝寒未尽之雪霜，遏之而不得畅，天地始交，理数之自然者也。元亨利贞，乾">
<meta name="keywords" content="阴阳,六十四卦,周易,王夫之,国学,屯卦">
<meta property="og:type" content="article">
<meta property="og:title" content="船山文集《周易内传》屯">
<meta property="og:url" content="http://www.rixin.site/essence/12753.html">
<meta property="og:site_name" content="日新知">
<meta property="og:description" content="屯。元亨利贞，勿用有攸往，利建侯。 “屯”者，草茅穿土初出之名，阳气动物，发生而木遂之象也。此卦初九一阳，生于三阴之下，为震动之主。三阴亦坤体也，九五出于其上，有出地之势，上六一阴复冒其上，而不得遂，故为屯。冬春之交，气动地中，而生达地上，于时复有风雨凝寒未尽之雪霜，遏之而不得畅，天地始交，理数之自然者也。元亨利贞，乾之四德，此卦震首得阳施，为物资始，阳气震动，于物可通，九五刚健中正，虽陷阴中而不">
<meta property="og:locale" content="zh-CN">
<meta property="og:updated_time" content="2016-12-03T09:26:59.175Z">
<meta name="twitter:card" content="summary">
<meta name="twitter:title" content="船山文集《周易内传》屯">
<meta name="twitter:description" content="屯。元亨利贞，勿用有攸往，利建侯。 “屯”者，草茅穿土初出之名，阳气动物，发生而木遂之象也。此卦初九一阳，生于三阴之下，为震动之主。三阴亦坤体也，九五出于其上，有出地之势，上六一阴复冒其上，而不得遂，故为屯。冬春之交，气动地中，而生达地上，于时复有风雨凝寒未尽之雪霜，遏之而不得畅，天地始交，理数之自然者也。元亨利贞，乾之四德，此卦震首得阳施，为物资始，阳气震动，于物可通，九五刚健中正，虽陷阴中而不">
  
    <link rel="alternate" href="/atom.xml" title="日新知" type="application/atom+xml">
  

  

  <link rel="icon" href="/css/images/mylogo.png">
  <link rel="apple-touch-icon" href="/css/images/mylogo.png">
  
    <link href="//fonts.googleapis.com/css?family=Source+Code+Pro" rel="stylesheet" type="text/css">
  
  <link href="https://fonts.googleapis.com/css?family=Open+Sans|Montserrat:700" rel="stylesheet" type="text/css">
  <link href="https://fonts.googleapis.com/css?family=Roboto:400,300,300italic,400italic" rel="stylesheet" type="text/css">
  <link href="//cdn.bootcss.com/font-awesome/4.6.3/css/font-awesome.min.css" rel="stylesheet">
  <style type="text/css">
    @font-face{font-family:futura-pt;src:url(https://use.typekit.net/af/9749f0/00000000000000000001008f/27/l?subset_id=2&fvd=n5) format("woff2");font-weight:500;font-style:normal;}
    @font-face{font-family:futura-pt;src:url(https://use.typekit.net/af/90cf9f/000000000000000000010091/27/l?subset_id=2&fvd=n7) format("woff2");font-weight:500;font-style:normal;}
    @font-face{font-family:futura-pt;src:url(https://use.typekit.net/af/8a5494/000000000000000000013365/27/l?subset_id=2&fvd=n4) format("woff2");font-weight:lighter;font-style:normal;}
    @font-face{font-family:futura-pt;src:url(https://use.typekit.net/af/d337d8/000000000000000000010095/27/l?subset_id=2&fvd=i4) format("woff2");font-weight:400;font-style:italic;}</style>
  <link rel="stylesheet" href="/css/style.css">

  <script src="/js/jquery-3.1.1.min.js"></script>
  <script src="/js/bootstrap.js"></script>

  <!-- Bootstrap core CSS -->
  <link rel="stylesheet" href="/css/bootstrap.css" >

  
    <link rel="stylesheet" href="/css/dialog.css">
  

  

  
    <link rel="stylesheet" href="/css/header-post.css" >
  

  
  
  
    <link rel="stylesheet" href="/css/vdonate.css" >
  

<link rel="stylesheet" href="/css/prism.css" type="text/css"></head>



  <body data-spy="scroll" data-target="#toc" data-offset="50">


  
  <div id="container">
    <div id="wrap">
      
        <header>

    <div id="allheader" class="navbar navbar-default navbar-static-top" role="navigation">
        <div class="navbar-inner">
          
          <div class="container"> 
            <button type="button" class="navbar-toggle" data-toggle="collapse" data-target=".navbar-collapse">
              <span class="sr-only">Toggle navigation</span>
              <span class="icon-bar"></span>
              <span class="icon-bar"></span>
              <span class="icon-bar"></span>
            </button>

            
              <a class="brand" style="
                 margin-top: 0px;"  
                href="#" data-toggle="modal" data-target="#myModal" >
                  <img width="124px" height="124px" alt="Hike News" src="/css/images/mylogo.png">
              </a>
            
            
            <div class="navbar-collapse collapse">
              <ul class="hnav navbar-nav">
                
                  <li> <a class="main-nav-link" href="/">首页</a> </li>
                
                  <li> <a class="main-nav-link" href="/archives">归档</a> </li>
                
                  <li> <a class="main-nav-link" href="/categories">分类</a> </li>
                
                  <li> <a class="main-nav-link" href="/tags">标签</a> </li>
                
                  <li> <a class="main-nav-link" href="/about">关于</a> </li>
                
                  <li><div id="search-form-wrap">

    <form class="search-form">
        <input type="text" class="ins-search-input search-form-input" placeholder="" />
        <button type="submit" class="search-form-submit"></button>
    </form>
    <div class="ins-search">
    <div class="ins-search-mask"></div>
    <div class="ins-search-container">
        <div class="ins-input-wrapper">
            <input type="text" class="ins-search-input" placeholder="请输入关键词..." />
            <span class="ins-close ins-selectable"><i class="fa fa-times-circle"></i></span>
        </div>
        <div class="ins-section-wrapper">
            <div class="ins-section-container"></div>
        </div>
    </div>
</div>
<script>
(function (window) {
    var INSIGHT_CONFIG = {
        TRANSLATION: {
            POSTS: '文章',
            PAGES: '页面',
            CATEGORIES: '分类',
            TAGS: '标签',
            UNTITLED: '(无标题)',
        },
        ROOT_URL: '/',
        CONTENT_URL: '/content.json',
    };
    window.INSIGHT_CONFIG = INSIGHT_CONFIG;
})(window);
</script>
<script src="/js/insight.js"></script>

</div></li>
            </div>
          </div>
                
      </div>
    </div>

</header>



      
            
      <div id="content" class="outer">
        
          <section id="main" style="float:none;"><article id="post-船山文集-周易内传-屯" style="width: 75%; float:left;" class="article article-type-post" itemscope itemprop="blogPost" >
  <div id="articleInner" class="article-inner">
    
    
      <header class="article-header">
        
  
    <h1 class="thumb" class="article-title" itemprop="name">
      船山文集《周易内传》屯
    </h1>
  

      </header>
    
    <div class="article-meta">
      
	<a href="/essence/12753.html" class="article-date">
	  <time datetime="2016-12-03T02:10:10.000Z" itemprop="datePublished">2016年12月03日 @ 10:10</time>
	</a>

      
    <a class="article-category-link" href="/categories/essence/">经</a>

      
	<a class="article-views">
	<span id="busuanzi_container_page_pv">
		阅读量<span id="busuanzi_value_page_pv"></span>
	</span>
	</a>

    </div>
    <div class="article-entry" itemprop="articleBody">
      
        <h4 id="屯-元亨利贞-勿用有攸往-利建侯">屯。元亨利贞，勿用有攸往，利建侯。</h4>
<p>“屯”者，草茅穿土初出之名，阳气动物，发生而木遂之象也。此卦初九一阳，生于三阴之下，为震动之主。三阴亦坤体也，九五出于其上，有出地之势，上六一阴复冒其上，而不得遂，故为屯。冬春之交，气动地中，而生达地上，于时复有风雨凝寒未尽之雪霜，遏之而不得畅，天地始交，理数之自然者也。元亨利贞，乾之四德，此卦震首得阳施，为物资始，阳气震动，于物可通，九五刚健中正，虽陷阴中而不自失，足以利物而自得其正，故乾之四德，皆能有之，此天地之始化，得天最夙者也。然虽具此四德，而于时方为屯难，初阳潜于地下，五阳陷于阴中，阳为阴覆，道不得伸，则与乾初勿用之时义同，而无同声、同气之辅，虽在天位而不足以飞，是以勿用有攸往也。利建侯者，九五居尊，阳刚得位，而道孤逢难，必资初九之阳鼓荡迷留之群阴，乃可在险而不忧。此为大有为者，王业初开，艰难未就，必建亲贤英毅者遥为羽翼，以动民心而归己，然后可出险而有功。故其合宜而利物者，在建初九以为辅也。阳，君也，而在下；又震为长子，皆元侯之象。凡此类，取义甚大，非小事所可用。然以义推之，则凡事在艰难，资刚克之才，以济己于险，亦可通占，而困勉之学，宜资师友以辅仁，亦此理也。易之义类旁通，玩象占者所宜推广，然必依立辞之理，非术士附会象辞之迹以射覆，可云：“易者意也”，而以饰其妖妄也。</p>
<pre>：屯以其初下启阳升、上五得中正，具乾始之象，是以有元亨利贞四德。</pre>  
<h4 id="彔曰：屯-刚柔始交而难生">彔曰：屯，刚柔始交而难生。</h4>
<p>始交，谓继乾坤而为阴阳相杂之始也。周易并建乾坤以为首，立天地阴阳之全体也。全体立则大用行，六十二卦备天道人事，阴阳变化之大用，物之始生，天道人事变化之始也。阴以为质，阳以为神，质立而神发焉；阳气先动，以交乎固有之阴，物乃以生？屯之为卦，阳一交而处乎下，以震动乎阴之藏；再交而函乎中，以主阴而施其润。其在草木，则阳方兴而欲出之象。故屯继乾坤而为阴阳之始交。以象言之，则雷动云兴，为天地蒸变，将施泽于物而未行之象。坤立而阳交，宜以复为始，而始屯者，天包地外而入地中，天道不息之自然，阴虽繁盛，阳气自不绝于地上，有动则必有应，地中之阳兴于下，地上之阳即感而为主于中，“屯”以成焉。若孤阳起于群阴之下而为复者，人事之变尔。乾坤初立，天道方兴，非阴极阳生之谓，是故不以复为始交而以屯也。<br>
难生，谓九五陷于二阴之中，为上六所复蔽，有相争不宁之道焉。阳之交阴，本以和阴而普成其用，然阴质凝滞而吝于施，阳入其中，欲散其滞以流形于品物，情且疑沮而不相信任，则难之生不能免也。故六二疑寇，九五屯膏，上六泣血，皆难也。戡乱以定治，而民未遽服，正性以治情，而心犹交战，皆物始出土，余寒相困之象也。</p>
<h4 id="动乎险中-大亨贞-雷雨之动满盈">动乎险中，大亨贞，雷雨之动满盈。</h4>
<p>震动于下，坎险于上，方险而动，阳刚不为难阻，体天之健行以出而有功，所以具四德而首出咸通，得性命之正。震雷发乎地中，坎雨行乎天位，鼓动积阴而为之主，虽一阴复上，不为衰桡，得其正则于物无不利也。此释元亨利贞之义。</p>
<h4 id="天造草昧-宜建侯而不宁">天造草昧，宜建侯而不宁。</h4>
<p>此以人事释“勿用有攸往，利建侯”之义。天造犹言人运，谓天欲开治之时也。草，草创也。昧，蒙昧也。宁，谓安意坦行也。一阳起于阴中，王业草创之象。九五虽居尊位，而在群阴之中，万物未睹，昧于所从，于斯时也，所恃者初九动而有为，宜建之为侯，以感人心而济险，未得快意决往，遽求定以自为功也。</p>
<pre>：震之一阳交二阴之下，坎之一阳陷二阴之中，险也。然若上不失其正，下应九五而奋进，则积阴可彻，事功可期而成。</pre>  
<h4 id="象曰：云雷-屯-君子以经纶">象曰：云雷，屯，君子以经纶。</h4>
<p>坎不言水而言云者，当屯之世，阴阳初交，雨未即降，所谓屯其膏也。经者，理其绪而分之。纶者，比其绪而合之。雷以开导晦蒙，分阴阳之纪；云以翕合阴阳，联离异之情。经纶运于一心，不恤艰难，以济险阻，君子用屯道之不宁者，以拨乱反治。若时际平康，可以端拱而治，则坦然与天下利见，无事图难行险，自屯以屯天下矣。</p>
<pre>：经纶以正物情克己欲。</pre>
<h4 id="初九-磐桓-利居贞-利建侯">初九，磐桓，利居贞，利建侯。</h4>
<p>磐，大石。桓，邮亭表木，午贯交植，若今之华表，皆不动者。初九，一阳处三阴之下，坚立不可动摇，潜而未行，故有此象，所谓勿用攸往也。居贞之利，志之定也。利建侯，九五宜建之以为侯也。建侯得正，则君民交受利矣。</p>
<h4 id="象曰：虽磐桓-志行正也-以贵下贱-大得民也">象曰：虽磐桓，志行正也。以贵下贱，大得民也。</h4>
<p>磐桓而安处于下，未足以行其正也。然为震之主，当屯难之世，欲震动群阴，与之交感，以济九五于险，则志在行正，而非坐视时艰，不思有为。若其伏处阴下，则欲得三阴之心而与俱动耳，阳贵阴贱，阳君阴民，守侯度以率民事主，所以宜建之为侯也。</p>
<h4 id="六二-屯如邅zhan如-乘马班如-匪寇婚媾-女子贞不字-十年乃字">六二，屯如邅zhan如，乘马班如，匪寇婚媾。女子贞不字，十年乃字。</h4>
<p>邅，迟回不进。车驾四马曰乘。屯阳御四阴以动而涉险，故三言乘马。班，相别而往也。春秋传：“有班马之声。”女子许嫁而字，初阳震动欲出，而二以阴居其上，止之不进，与初异志，如乘马不相随而分岐路，盖疑初九之为寇己也。夫阳欲交阴以成生物之功，岂其相寇哉？欲相与为婚媾尔。而二倚其得中，不与之交，如女子年已及期，义当有字，而亢志不字；至于九五，阳已居尊，而下与相应，乃不得已顺以从之，如冯衍幅巾而降光武，时已过矣。所以犹为贞者，得位居中，非为邪也。</p>
<h4 id="象曰：六二之难-乘刚也-十年乃字-反常也">象曰：六二之难，乘刚也。十年乃字，反常也。</h4>
<p>屯之所以为难生者，二掩初，上掩五，使不得升也。阴阳交以成生物之功，常也。女子之贞，非以不字为贞，乘刚不相下，阴志之变也。上应九五，乃反乎常。故虽晚而犹不失其正。十年数之极也，天道十年而—改。</p>
<h4 id="六三-即鹿无虞-惟入于林中-君子几-不如舍-往吝">六三，即鹿无虞，惟入于林中。君子几，不如舍，往吝。</h4>
<p>君猎，虞人翼兽以待射；无虞，鹿不可必得也。林中，车絓gua马阻之地。舍，止也。六三当震体之成，而为进爻，上六穷阴不相应，坎险在前，往无所获，而有所碍，故有此象。三柔而无锐往之象，类知几而能止者，故可勉以君子之道。然体震而躁进，不保其能舍，则有往吝之忧。穷于己之谓吝。</p>
<h4 id="象曰：-即鹿无虞-以从禽也-君子舍之-往吝穷也">象曰：“即鹿无虞”，以从禽也。君子舍之，往吝穷也。</h4>
<p>求进而不知险，惟贪于从禽而躁动不已。自非君子，能无吝以致穷乎？
六四，乘马 ，求婚媾，往吉，无不利。<br>
四与初应，而又上承九五，不专有所适，故有班如之象。然柔得位而为退爻，始虽疑而终必决往，与初为正应。求婚媾，初来求也。柔而得正，初所宜求；求而必往，四之顺德。阳动而有功、必得阴之顺受，而后生化以成，于己为吉，于物为无不利矣。</p>
<h4 id="象曰：求而往-明也">象曰：求而往，明也。</h4>
<p>四有可求之美，初有待往之情，明于其当然，终解班如之惑。君臣朋友之际，审于所从，则无不利而吉。</p>
<h4 id="九五-屯其膏-小贞吉-大贞凶">九五，屯其膏，小贞吉，大贞凶。</h4>
<p>膏，泽也，水之润物者也。贞，止物之谓。九五虽有阳刚中正之德，而为上六所掩，陷于险中，无能利于所往。盖雷动云兴，时雨不能降之象。于斯时也，委屏辅之任于初九，而因其可为者，小试正物之功，则满盈之经纶，徐收后效而吉矣。如一旦求大正于物，阴险争衡而不解，必至于凶。故虽仁义之美名，不可一旦而袭取，如春初茁芽，始出于地，遽尔茂盛，必为疾风寒雨所摧，初九微阳，不能入险而相援也。</p>
<h4 id="象曰：-屯其膏-施未光也">象曰：“屯其膏”，施未光也。</h4>
<p>为阴所蔽也。</p>
<h4 id="上六-乘马班如-泣血涟如">上六，乘马班如，泣血涟如。</h4>
<p>阳方兴而已履中位，上六独怀异志以相难。初既得民，五膏盈满，岂能终遏之哉？时过势倾，惟自悲泣而已。陨泪无声曰“泣血”。</p>
<h4 id="象曰：-泣血涟如-何可长也">象曰：“泣血涟如&quot;，何可长也！</h4>
<p>阴留于阳生之后，势不能久，故消沮而悲泣。能建侯而得民，可不以之为忧矣。</p>
<pre>：六二“邅如”、六三“往吝”、九五“屯其膏”、上六“泣血”，阳之驱散群阴而立事功，迂回百折，乘时乃终可成。</pre>
      
    </div>
    <footer class="article-footer">
      
        <div id="donation_div"></div>

<script src="/js/vdonate.js"></script>
<script>
var a = new Donate({
  title: '！赏块 ¥ $ 爽快！!', // 可选参数，打赏标题
  btnText: '打赏支持', // 可选参数，打赏按钮文字
  el: document.getElementById('donation_div'),
  wechatImage: 'css/images/wechat.jpg',
  alipayImage: 'css/images/alipay.jpg'
});
</script>
      
      
      
  <ul class="article-tag-list"><li class="article-tag-list-item"><a class="article-tag-list-link" href="/tags/六十四卦/">六十四卦</a></li><li class="article-tag-list-item"><a class="article-tag-list-link" href="/tags/周易/">周易</a></li><li class="article-tag-list-item"><a class="article-tag-list-link" href="/tags/国学/">国学</a></li><li class="article-tag-list-item"><a class="article-tag-list-link" href="/tags/屯卦/">屯卦</a></li><li class="article-tag-list-item"><a class="article-tag-list-link" href="/tags/王夫之/">王夫之</a></li><li class="article-tag-list-item"><a class="article-tag-list-link" href="/tags/阴阳/">阴阳</a></li></ul>

    </footer>
  </div>
  
    
<nav id="article-nav">
  
    <a href="/essence/54489.html" id="article-nav-newer" class="article-nav-link-wrap">
      <strong class="article-nav-caption">上一篇</strong>
      <div class="article-nav-title">
        
          船山文集《周易内传》蒙
        
      </div>
    </a>
  
  
    <a href="/excerpt/55049.html" id="article-nav-older" class="article-nav-link-wrap">
      <strong class="article-nav-caption">下一篇</strong>
      <div class="article-nav-title">分享：中医修正 - 天赦话阴阳</div>
    </a>
  
</nav>

  
</article>

<!-- Table of Contents -->

  <aside id="toc-sidebar">
    <div id="toc" class="toc-article">
    <strong class="toc-title">文章目录</strong>
    
        <ol class="nav"><li class="nav-item nav-level-4"><a class="nav-link" href="#屯-元亨利贞-勿用有攸往-利建侯"><span class="nav-number">1.</span> <span class="nav-text">屯。元亨利贞，勿用有攸往，利建侯。</span></a></li><li class="nav-item nav-level-4"><a class="nav-link" href="#彔曰：屯-刚柔始交而难生"><span class="nav-number">2.</span> <span class="nav-text">彔曰：屯，刚柔始交而难生。</span></a></li><li class="nav-item nav-level-4"><a class="nav-link" href="#动乎险中-大亨贞-雷雨之动满盈"><span class="nav-number">3.</span> <span class="nav-text">动乎险中，大亨贞，雷雨之动满盈。</span></a></li><li class="nav-item nav-level-4"><a class="nav-link" href="#天造草昧-宜建侯而不宁"><span class="nav-number">4.</span> <span class="nav-text">天造草昧，宜建侯而不宁。</span></a></li><li class="nav-item nav-level-4"><a class="nav-link" href="#象曰：云雷-屯-君子以经纶"><span class="nav-number">5.</span> <span class="nav-text">象曰：云雷，屯，君子以经纶。</span></a></li><li class="nav-item nav-level-4"><a class="nav-link" href="#初九-磐桓-利居贞-利建侯"><span class="nav-number">6.</span> <span class="nav-text">初九，磐桓，利居贞，利建侯。</span></a></li><li class="nav-item nav-level-4"><a class="nav-link" href="#象曰：虽磐桓-志行正也-以贵下贱-大得民也"><span class="nav-number">7.</span> <span class="nav-text">象曰：虽磐桓，志行正也。以贵下贱，大得民也。</span></a></li><li class="nav-item nav-level-4"><a class="nav-link" href="#六二-屯如邅zhan如-乘马班如-匪寇婚媾-女子贞不字-十年乃字"><span class="nav-number">8.</span> <span class="nav-text">六二，屯如邅zhan如，乘马班如，匪寇婚媾。女子贞不字，十年乃字。</span></a></li><li class="nav-item nav-level-4"><a class="nav-link" href="#象曰：六二之难-乘刚也-十年乃字-反常也"><span class="nav-number">9.</span> <span class="nav-text">象曰：六二之难，乘刚也。十年乃字，反常也。</span></a></li><li class="nav-item nav-level-4"><a class="nav-link" href="#六三-即鹿无虞-惟入于林中-君子几-不如舍-往吝"><span class="nav-number">10.</span> <span class="nav-text">六三，即鹿无虞，惟入于林中。君子几，不如舍，往吝。</span></a></li><li class="nav-item nav-level-4"><a class="nav-link" href="#象曰：-即鹿无虞-以从禽也-君子舍之-往吝穷也"><span class="nav-number">11.</span> <span class="nav-text">象曰：“即鹿无虞”，以从禽也。君子舍之，往吝穷也。</span></a></li><li class="nav-item nav-level-4"><a class="nav-link" href="#象曰：求而往-明也"><span class="nav-number">12.</span> <span class="nav-text">象曰：求而往，明也。</span></a></li><li class="nav-item nav-level-4"><a class="nav-link" href="#九五-屯其膏-小贞吉-大贞凶"><span class="nav-number">13.</span> <span class="nav-text">九五，屯其膏，小贞吉，大贞凶。</span></a></li><li class="nav-item nav-level-4"><a class="nav-link" href="#象曰：-屯其膏-施未光也"><span class="nav-number">14.</span> <span class="nav-text">象曰：“屯其膏”，施未光也。</span></a></li><li class="nav-item nav-level-4"><a class="nav-link" href="#上六-乘马班如-泣血涟如"><span class="nav-number">15.</span> <span class="nav-text">上六，乘马班如，泣血涟如。</span></a></li><li class="nav-item nav-level-4"><a class="nav-link" href="#象曰：-泣血涟如-何可长也"><span class="nav-number">16.</span> <span class="nav-text">象曰：“泣血涟如"，何可长也！</span></a></li></ol>
    
    </div>
  </aside>
</section>
        
      </div>
      
      <footer id="footer">
  

  <div class="container">
      	<div class="row">
	      <p> Powered by <a href="http://hexo.io/" target="_blank">Hexo</a> and <a href="https://github.com/iTimeTraveler/hexo-theme-hiker" target="_blank">Hexo-theme-hiker</a> </p>
	      <p id="copyRightEn">Copyright &copy; 2016 - 2018 日新知 All Rights Reserved.</p>
	      
	      
    		<p class="busuanzi_uv">
				访客数 : <span id="busuanzi_value_site_uv"></span> |  
				访问量 : <span id="busuanzi_value_site_pv"></span>
		    </p>
  		   
		</div>

		
  </div>
</footer>


<!-- min height -->

<script>
    var wrapdiv = document.getElementById("wrap");
    var contentdiv = document.getElementById("content");
    var allheader = document.getElementById("allheader");

    wrapdiv.style.minHeight = document.body.offsetHeight + "px";
    if (allheader != null) {
      contentdiv.style.minHeight = document.body.offsetHeight - allheader.offsetHeight - document.getElementById("footer").offsetHeight + "px";
    } else {
      contentdiv.style.minHeight = document.body.offsetHeight - document.getElementById("footer").offsetHeight + "px";
    }
</script>
    </div>
    <!-- <nav id="mobile-nav">
  
    <a href="/" class="mobile-nav-link">Home</a>
  
    <a href="/archives" class="mobile-nav-link">Archives</a>
  
    <a href="/categories" class="mobile-nav-link">Categories</a>
  
    <a href="/tags" class="mobile-nav-link">Tags</a>
  
    <a href="/about" class="mobile-nav-link">About</a>
  
</nav> -->
    

<!-- mathjax config similar to math.stackexchange -->

<script type="text/x-mathjax-config">
  MathJax.Hub.Config({
    tex2jax: {
      inlineMath: [ ['$','$'], ["\\(","\\)"] ],
      processEscapes: true
    }
  });
</script>

<script type="text/x-mathjax-config">
    MathJax.Hub.Config({
      tex2jax: {
        skipTags: ['script', 'noscript', 'style', 'textarea', 'pre', 'code']
      }
    });
</script>

<script type="text/x-mathjax-config">
    MathJax.Hub.Queue(function() {
        var all = MathJax.Hub.getAllJax(), i;
        for(i=0; i < all.length; i += 1) {
            all[i].SourceElement().parentNode.className += ' has-jax';
        }
    });
</script>

<script type="text/javascript" src="https://cdn.mathjax.org/mathjax/latest/MathJax.js?config=TeX-AMS-MML_HTMLorMML">
</script>


  <link rel="stylesheet" href="/fancybox/jquery.fancybox.css">
  <script src="/fancybox/jquery.fancybox.pack.js"></script>


<script src="/js/scripts.js"></script>




  <script src="/js/dialog.js"></script>









	<script async src="//dn-lbstatics.qbox.me/busuanzi/2.3/busuanzi.pure.mini.js">
	</script>






  </div>

  <div class="modal fade" id="myModal" tabindex="-1" role="dialog" aria-labelledby="myModalLabel" aria-hidden="true" style="display: none;">
  <div class="modal-dialog">
    <div class="modal-content">
      <div class="modal-header">
        <h2 class="modal-title" id="myModalLabel">设置</h2>
      </div>
      <hr style="margin-top:0px; margin-bottom:0px; width:80%; border-top: 3px solid #000;">
      <hr style="margin-top:2px; margin-bottom:0px; width:80%; border-top: 1px solid #000;">


      <div class="modal-body">
          <div style="margin:6px;">
            <a data-toggle="collapse" data-parent="#accordion" href="#collapseOne" onclick="javascript:setFontSize();" aria-expanded="true" aria-controls="collapseOne">
              正文字号大小
            </a>
          </div>
          <div id="collapseOne" class="panel-collapse collapse" role="tabpanel" aria-labelledby="headingOne">
          <div class="panel-body">
            您已调整页面字体大小
          </div>
        </div>
      


          <div style="margin:6px;">
            <a data-toggle="collapse" data-parent="#accordion" href="#collapseTwo" onclick="javascript:setBackground();" aria-expanded="true" aria-controls="collapseTwo">
              夜间护眼模式
            </a>
        </div>
          <div id="collapseTwo" class="panel-collapse collapse" role="tabpanel" aria-labelledby="headingTwo">
          <div class="panel-body">
            夜间模式已经开启，再次单击按钮即可关闭 
          </div>
        </div>

        <div>
            <a data-toggle="collapse" data-parent="#accordion" href="#collapseThree" aria-expanded="true" aria-controls="collapseThree">&nbsp;&nbsp;&nbsp;&nbsp;&nbsp;&nbsp;关 于&nbsp;&nbsp;&nbsp;&nbsp;&nbsp;&nbsp;</a>
        </div>
         <div id="collapseThree" class="panel-collapse collapse" role="tabpanel" aria-labelledby="headingThree">
          <div class="panel-body">
            日新知
          </div>
          <div class="panel-body">
            Copyright © 2018 zhinuo All Rights Reserved.
          </div>
        </div>
      </div>


      <hr style="margin-top:0px; margin-bottom:0px; width:80%; border-top: 1px solid #000;">
      <hr style="margin-top:2px; margin-bottom:0px; width:80%; border-top: 3px solid #000;">
      <div class="modal-footer">
        <button type="button" class="close" data-dismiss="modal" aria-label="Close"><span aria-hidden="true">×</span></button>
      </div>
    </div>
  </div>
</div>
  
  <a id="rocket" href="#top" class=""></a>
  <script type="text/javascript" src="/js/totop.js?v=1.0.0" async=""></script>
  
    <a id="menu-switch"><i class="fa fa-bars fa-lg"></i></a>
  
</body>
</html>